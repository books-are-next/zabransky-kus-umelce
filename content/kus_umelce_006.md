---
title: I
contentType: prose
---




<section>

Zvuk polnice! Letěl pokojem a trhal všechno ze stěn, ne, všechno na stěny přibíjel, strhl mě, vlepil mě na sebe a přibil mě, drnčel, drnčel, drnčel…

</section>

<section>

Zvuk polnice mohl znamenat jediné, ne, zvuk polnice mohl znamenat to, ale i to jiné, zvuk polnice znamenal, zvuk polnice vždy znamenal, zvuk polnice vždy pouze znamenal, důrazně, hlučně, znamenal, že něco už je, že jiné už není, zvuk polnice znamenal a znamenal a znamenal, ale k čemu znamenání, když celé slavné znamenání znamená jen tolik, že se musím zvednout, dojít k oknu, otevřít ho, vyhlédnout z něj a zjistit, že troubení polnice v tomto případě skutečně znamená, že něco už je a jiné už není, že celé slavné znamenání zvukem polnice v tomto případě znamená, že je tady Balthasar a že už nebude klid, že troubení jedním slovem a v podstatě znamená zbytečný randál. Vždyť co to všechno znamenalo? To všechno znamenalo jen tolik, že jsem si Balthasara všiml o pár minut dřív, možná jen o pár vteřin dřív, protože Balthasar byl i bez polnice nepřehlédnutelný.

</section>

<section>

Balthasara by nikdo nepřehlédl ani u pramene té nejtišší studánky.[1](./resources/undefined)

Vyvalil se s kufrem před vilu. Má kufr, kdo nemá starost, má kufry, kdo nemá starosti! Co sis vzal, Balthasare, z Bulharska? Kufr ne, kufr je Benetton, bene, Balthasar! Co si teda vzal? Vervusetam! Balthasar nosil v srdci své rodné Vervusetam, přenášel své Vervusetam všude po Evropě, doslova přenášel, doslova po celé. Pod vším bylo Vervusetam. Balthasar všude a všem cpal své Vervusetam, nikdy od téhle (města? vesnice? myšlenky? koncepce?) neuhnul ani o metr, ten Balthasar, ten Balthasar z bulharského Vervusetam, ale copak budu pořád opakovat Vervusetam, Vervusetam, Vervusetam, copak je nějaká bulharská obec důležitá?! Ne víc než Balthasar! Jak důležitý je Balthasar? Ani za zrnko maku, ani za jediný kaškaval! Balthasar von Vervusetam je zcela (z cely, Balthasar a jemu podobní by měli být bezvýznamní z cely) bezvýznamný, Balthasar je z lidí, kteří by do jednoho měli hnít. V tom, co se dělo, je Balthasarovo tělo pouhou spojnicí.

</section>

<section>

Večeře byla civilní. Civilní chování bylo tím prvním, co se Balthasar naučil po odchodu z Vervusetam, úplně civilně tlachat, úplně civilně čumět na fotbal. Ale na druhé straně… Dole… Zadržovali jsme nohy stolu, lopaty, kaškaval. Obraceli jsme se proti jídlu, kterého bylo zbytečně moc, kterého bylo málo, které bylo rozdrobené do příliš mnoha chodů, které bylo příliš krvavé, nože příliš tupé, sklo příliš čiré, číšníci zbyteční, Ellu[2](./resources/undefined) zbytečná, Balthasar… nezavděčí se! Něco řekla (žena, samozřejmě že Balthasar je žena), ale nezavděčila se a všichni u stolu se začali zabývat rozdílem, všemi rozdíly, ale především rozdílem třídním, který se řezal… Hlavní chod, krvavá flákota. Balthasar vstala a mluvila a její přehoz se s každým slovem přibližoval flákotě… až se v ní vymáchal. Co ta flákota a celá akce kolem flákoty symbolizovala? Panenko skákavá, co tak asi symbolizuje krvavá flákota! Korporátní svět! Korporát! Korpus, porcovaný, rozřezaný korpus přece! Co tak asi celá akce symbolizovala, co asi jiného než porcování, rozřezání nás! Rozřezaná Ellu svoji flákotu vrátila a strhla i nás, vždyť čím se Hieronymus Bosch zabývá, vždyť Hieronymus Bosch rovná se… maskovaná černota. Bílé zboží, ale černé zboží, bílé elektro, ale černé elektro…

</section>

<section>

Vzácná chvíle. Ale jak dlouho trvala! Tak na omytí půlky talíře, víc ne. Proletariát byl brzy v početní převaze a Balthasar najednou byla sama, a kdo je sám, to je kandidát, takže Ellu zase odběhla a vrátila se s masem, akce rychlá, ale nepřínosná, brzy nás s masem bylo víc, co s tím dál, bylo třeba maso v určitém rytmu vytahovat a schovávat, ale proč s ním běhat do kuchyně (když u stolu převáží kapitál), proč se pro něj zase do kuchyně hnát (když přijde chuť na trochu toho krvavého L. F. Célina), vždyť stačila kapsa a zapalovač, vždyť stačilo říct, musím si zapálit, a začít sahat do kapsy pro zapalovač (a mít už v ruce připravený kus masa, hodit maso do kapsy a vytáhnout z kapsy zapalovač), vždyť stačilo říct, a ještě jednu, a maso zase z kapsy vyndat, vždyť stačilo smekat a nasazovat klobouk a strkat maso pod klobouk, vždyť stačilo přikrývat maso na talíři rukama (nebo jiným talířem, mělkým, hlubokým), vždyť stačilo maso odsunout a nejíst ho, hodit na talíř ubrousek a pak ho zase sebrat a přitáhnout maso zpátky, vždyť stačilo distancovat se od masa nebo k masu přilínat, plivat nebo mlaskat (_Céline šel doprava kvůli proletariátu! Céline to stočil doprava pro proletariát!_), to všechno by stačilo, ale já se s masem nepáral, já když už masem pohrdat, tak pohrdat! A hodil jsem maso na zem. Když už maso odprosit, tak ho odprosit. A šel jsem pro maso na kolena na zem! Zatímco na stůl nosili kafe! Výsledek: nad stolem jsme civilně seděli u kafe a tlachali, pod stolem (pod kloboukem, pod talířem, pod rukama, v kapse) jsme přepjatě podnikali akce s masem. A právě tehdy to propuklo! Kdy přesně? Při první větší akci s masem. Kde? Jak se vyhnout ponížení?! Jak to říct?! Balthasar… To takhle tlacháme u kafe (nad stolem), to takhle podnikáme akce s masem (pod tím a pod tím), to takhle čas pěkně stojí (zatímco dole letí), to takhle s přehledem házím maso na zem, to se takhle přes stůl přežene další vlna soucitu a je třeba přijít s něčím tvrdším (s masem), to se takhle skláním pro maso na zem, klekám pro maso na kolena a hledám maso na zemi, ale to takhle maso na zemi není, přesněji, maso na zemi je, ale nedosažitelné, lisované, přišlápnuté Balthasarem! To takhle moje maso pouští šťávu do koberce. To takhle tedy ne! Ale to takhle tedy ano, přesně tak to bylo. Co s Balthasarem, co s jeho naschválem? Mám to před očima, jako by to bylo teď! Na čtyřech pod stolem, nad stolem tlachají u kafe! Šťáva teče do koberce… když! Téměř lízám Balthasarovu botu… když! Zkoumám, odkud maso zatahat… když! Ta věc propukla!

„Portrét umělce,“ propukla.

Vyrval jsem maso z koberce, vrátil jsem se ke stolu, nad stůl, a zeptal jsem se Balthasara:

„Portrét umělce? Kde?“

</section>

<section>

Po večeři jsme skočili do postele. Nevylezli jsme z ní dřív než v poledne. A právě v poledne nebo lehce po poledni, kdo by se o to staral, když nemusíte do práce (_Poláci… já jsem se celé dopoledne válel v posteli za německé elektropeníze_…), právě něco po poledni, když jsem Agu[3](./resources/undefined) oblékal, když jsem jí obouval botu, uslyšel jsem:

T

Té! Té! Té! Té!, jako z palné zbraně, když jsem botu držel u ucha. A nic, když jsem ji od ucha odtáhl! Té!, když jsem ji strčil k uchu… Ticho, když jsem ji odtáhl… To Té… Nebylo to té noci poprvé. Té noci už jsem jednou Té slyšel. Za horami peřin a za peníze z černého elektra, na prostěradle se válela jedna pětatřicítka a hřešila (_Poláci, pracující, už je to tu zas!_), v něco hříšného se měnila, z Agy v Balthasara, buchtovitá Gdyně se měnila v řízné, na nejtenčí plátky pokrájené Vervusetam, Bosch si před sebe nastrčil Hieronyma, a já před sebe nastrčil Balthasarovu zadnici a nenapadlo mě nic menšího než vervat se tam, zezadu do Balthasara, šukal jsem tu Agu do zadnice jako psa, řezal jsem ji na nejtenčí plátky, až bolestí skučela, a pak, těsně před tím, než jsem se měl udělat, ve chvíli, kdy jsem se dělal, tak v tu chvíli jsem to vzal i s nohama, chytil jsem Agu za podpatky a hodil jsem sebou dopředu, na Agu, až chudák holka vykvíkla, neudržela se na rukou a dopadla celým svým předkem na prostěradlo, jako by hodila do vody placáka, a já se za ní zavřel jako hladina, měl jsem ji napíchnutou jak jednohubku v rybím očku, a funěl jsem jí do vlasů, ale to funění, to nebyl jediný zvuk, ještě jsem slyšel to Té.

* * *

[1](./resources/undefined) Balthasar sedí u té nejtišší studánky, a přestože je slyšet jen zvuk toho nejtiššího pramínku vody, Balthasar von Vervusetam z Nadace Hieronyma Bosche je nepřehlédnutelný! Studánka tiše polkne… Tiše polkněte… Šššš… Slyšíte?? Ne, neslyšíte skoro nic, Balthasarovy hodinky a pramínek vody, ale Balthasar tam je! Vidíte?! Zkuste říct, že ne!

[2](./resources/undefined) Překladatelka.

[3](./resources/undefined) Pětatřicítka z Gdyně.

</section>

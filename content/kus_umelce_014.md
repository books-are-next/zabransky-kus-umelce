---
title: (Strakonicko)
contentType: prose
---

<section>

Po příjezdu jsme si rozdělili role. U stáje jsme nakreslili jiný kontinent a Grajewská k nám šla z jiného kontinentu, přes moře, stáli jsme na kontinentě a kibicovali jsme. Maciejowski předpokládal, že budu skrze Grajewské pochody po dvoře prezentovat a ilustrovat celé dějiny. Je to příležitost, jak si dojít pro _Passport_, řekl mi, přes nějaký _transcode_, necháš ji odejít do emigrace, tu bych udělal támhle u studny, studna symbolizuje, že naděje jsou bezedné, ale realita, ta dno má, stejně jako ta reálná studna tady na dvoře, pak se bude zklamaně vracet, celý dopolední program v podstatě míří k tomu, aby se Grajewská začala cítit jako _ahasver_ a aby mi už odpoledne nebo večer dala, řekl mi živě, ale choval se strnule.

Co ho znám, byl trochu při těle, ale fakt, že je z _art world_, mu situaci vždy ulehčil. Vytáhnul _art world_ a pravidelně vítězil. Ale s Grajewskou narazil už ve vlaku. Mohlo to být dané tím, že Grajewská byla sama z _art world_, protřelá, vytahaná (to vytahané oblečení, co ve Varšavě nosila na zkoušky), _art world_ ji moc nezajímal, tak tím to mohlo být, tím, že Grajewská už v _art world_ zkusila ledacos, navíc Grajewská rovná se herečka, tím to taky mohlo být, ale tím to taky nebylo. Čím to bylo? Marcin nastoupil až v Katowicích. No a já si už někde za Varšavou vzal Grajewskou stranou (ale ne! to by to dopadlo!), dopředu, do jídelního vozu Polských drah. Postavil jsem před ni pivo a řekl jsem jí, Grajewská! Maciejowski dospěl k tomu, že mu jde o prsa. Dospěl k tomu, že může milovat i tuhle část ženského těla. Grajewská! Maciejowski dospěl do stavu, kdy se uklidnil, už netěká sem a tam. Grajewská! Maciejowski po tobě půjde úplně rovnou, Grajewská, Maciejowski po tobě pojede jako tenhle vlak! Grajewská, Maciejowski necouvne! Maciejowski v tobě bude vidět něco pro něj důležitého. Bude si myslet, že mu jde o prsa, ale já ti říkám, není to tak, Marcinovi jde skoro o všechno. Grajewská, podívej se, ať chceš, nebo ne, nejde to. Obrň se a třískni s ním o zem. Garantuju ti, že ho už na hranicích budeš mít v rukou. A taky že jo! Třískla s ním ale o zem, ta Grajewská! Já nejsem žádná děvka, Marcine. Přesně na hranici s Českem! Marcin do cizí země vjel na podlaze jako nějaký bordel! Na tu Grajewskou nemám, řekl mi ráno před statkem a dal mi hrnek od kafe. Šli jsme zkoušet. Připadali jsme si jako hovada. Už ve Varšavě jsme dělali divadlo, kterému skoro nikdo nerozuměl. Grajewská snad už od druhého ročníku studií čekala na úspěch a už toho začínala mít dost. Nechápu to, říkala často. Nechali ji studovat, doteď má doma studijní výkaz, takže ta mlha, co přišla po škole, ta zahalila něco, co prokazatelně existovalo. Talentovými zkouškami jsem bez problému prošla, říkala často, klacek do cesty mi někdo hodil až pak. Musel jsem se přemáhat, když jsem jí říkal, aby to zkoušela dál, aby neskládala ruce do klína, neb jsem si sám byl téměř jistý, že Grajewské bude až do konce osudem právě jenom zkoušení, jak v životě, tak v divadle.[6](./resources/undefined) Naobědvali jsme se. Po obědě jsem vylezl na půdu a udělal jsem si dobře. Vůně sena mi připomíná ta první honění si u prarodičů v Mazurech. Leželo to tam jako karty na stole. Něco tomu chybělo, když jsem to opouštěl. Ty ruce hráče. Ten stvořitel. Však ona to nějaká kočka vylíže! Zas se to rozběhne, ten koloběh! Lezl jsem z půdy a z baráku ven. Čekalo nás odpoledne, prehistorie, částečně z nouze (s Grajewskou nemělo cenu zkoušet), ale hlavně kvůli mně. Filas sedla na svůj Cannondale.

</section>

<section>

Ty brzdičky! Ten volnoběh! Ten její Cannondale, to byl vrchol! Dávala nám to všemi způsoby najevo. Ta Filas se té odpružené vidlice nemohla nabažit! Zarazila těsně před našima nohama a zapružila si. Ty ses snad zbláznila, křikl jsem na ni, když už to bylo k nesnesení. Přišlo mi, že Filas na kole vyklusává vítězství. Ta holka byla bohorovná. Skoro bez prsou, nemíchat se do toho, tuhle končí hrudní koš a tuhle končí Filas, ale pod kůží jako by se jí napínal jeden velký sval, ta Filas v sobě neměla střeva, nebo kaši, kaši ani náhodou, ta Filas v sobě měla houževnatost, jako by jí v deseti pomřela celá rodina a ta Filas se musela od deseti protloukat, jenomže jak věděli všichni od polského divadla, Filas o rodiče nepřišla, vždyť jejím otcem není nikdo jiný než velký Michalczyk, a i o matce se něco málo vědělo, ta její bohorovnost tedy nemohla být nic jiného než hra, ta Filas tou bohorovností jednoznačně provokovala. Hádala se jako o život, řvala jako hrom, ale hubu neotevřela. Připomnělo mi to onu večeři s Balthasarem, tak teď znovu, ta její bohorovná kůže, to byl stůl, ale pod ní seděl někdo, kdo držel na uzdě ruce, nohy a rty, za nimiž se svíjel ten jazyk se smyčkou na špičce. Nebo že by tak dobře znala text? Že by si tím svým bohorovným výkonem chtěla zachránit krk, rty, jazyk a ústa, to všechno, co trpí, když dojde na _blow job_? Najíždění a pružení těsně u nohy možná bylo prosbou o pomoc, možná to bylo extrémní řešení extrémní situace, do níž ji dostal extrémní text, radikální, kontaktní divadlo. Možná se s rolí nikdy nesmířila, ale nedokázala ji odmítnout, neuměla to říct rovnou, nedokázala za mnou přijít nebo zvednout ještě před odjezdem telefon a navrhnout, že scénu na stohu škrtneme nebo upravíme, možná neměla čas nebo ztratila moje číslo, a zašlo to tak daleko, že to všechno musela začít říkat až na poslední chvíli a tím radikálním způsobem, tím, že do mě začne najíždět jako malé dítě, které něco chce, ale neumí si o to říct, nebo jako zvíře, co do vás šťouchá čumákem, vůbec jsem nevěděl, co tím sleduje! Vymknulo se to kontrole. Splašil se jí Cannondale! Neuklidnila ho, začal do nás znovu najíždět. Jednoznačně nám to komplikoval jenom tím jedním směrem, ke stohu. Nechával nás být, když jsme si oklepávali oblečení a dívali jsme se zpátky k vesnici.[7](./resources/undefined)

</section>

<section>

Cestou zpátky si Filas nenechala utéct jediný hrbol. Stála na šlapkách a něco zjišťovala, lezla s kolem po zemi a experimentovala, tak už se konečně propadni, říkal jsem si, ale Filas dál poskakovala a pružila. Poklepávala lžičkou do hodně pevné skořápky. Nerozlouskla to. Půjč mi kolo, požádal jsem ji, zkusíme něco jinýho! Vzal jsem od ní kolo. Položil jsem ho. Vylezl jsem na strom a pověsil jsem se na větev. Prásk, zahřmělo, a bylo po apokalypse! Kolo se zvedlo ze země a rozjelo se. Pes obřadně běžel za kolem, pak v rojnici vedle něj. Ta nemožnost dojíždět na kole, to je úplně nejmíň, řekla nám pak Filas nad čajem, nejhorší je, že mi to úplně vzalo řeč. Cítila se bez kola jako bez rukou. Život už zdaleka není tak příjemný, jak byl. Postrádala ten esprit. Z tohohle hlediska nám tehdy u Tažovic uteklo strašně moc.

</section>

<section>

_Tehdy u Tažovic nám uteklo strašně moc_

Marcin Maciejowski, 2008, 40 × 20 cm, oil on canvas

</section>

<section>

Vzal jsem Marcina na půdu a ukázal jsem mu svoje dílo. Takhle jsem to tady nechal, Marcine, řekl jsem mu, a stejně tak mě nechali moji rodiče.

Marcin si donesl věci a začal malovat.

</section>

<section>

FINE[8](./resources/undefined)

* * *

_[6](./resources/undefined) Grajewské ta Edita nesedí. Nechám ji zkoušet, ale nakonec asi přece jen dám roli někomu jinému, říkal jsem si už tehdy._

_[7](./resources/undefined) Tažovice? Typické Strakonicko. Pánbůh je stáhnul trochu dolů. Celé Tažovice jsou zatažené trochu pod horizont, chalupy, stromy atd._

_[8](./resources/undefined) Portrét umělce… jako štěně… T… Té, té, té._

</section>

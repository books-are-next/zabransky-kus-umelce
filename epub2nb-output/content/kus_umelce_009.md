---
title: Úvodní scéna, syžet
contentType: prose
---

<section>

Lázně Széchenyi, Budapešť.

Bubny! Štěbetání!

Rozhrnuje se závěs za bazénem.

Po strmých schodech seskakují štíhlé, šťastné mladé dívky.

Září.

Seskáčou k úpatí schodiště.

Mezi bazénem a schodištěm vede náznak rušné budapešťské třídy (Erzsébet körút), kterou však dívky přejdou na jedno vykročení.

(Auta sice troubí, ale zastavují, přestávají troubit.)

Dívky se zabydlují na zámkové dlažbě. Stavějí kolem sebe věci, čepýří se. Pomáhají si, ukládají jedna druhé ruce a nohy, rovnají si vlasy.

Začnou rozprostírat stočené ručníky, které však nekončí ani po metru, ani po dvou, jsou nekonečné, rozprostírají se přes polovinu jeviště. Dívčí ručníky se scénou valí jako velká voda, komparz se pohoršuje, když do něj vjede ručník, postupně se zvedá a odchází, utíká před tou záplavou dívčí přitažlivosti.

KOMPARZ MUSÍ ODSKÁKAT PO ŠPIČKÁCH, JAKO BY SE NECHTĚL NAMOČIT.

Dívky se procházejí prázdnými lázněmi a zkoušejí, co všechno si mohou dovolit. Předbíhají v řadě, v níž nikdo nestojí, čepují si limonádu, snaží se vypustit vodu z jednoho bazénu atd.

Otevírají jakési poklopy, manipulují s jakýmsi uzávěrem, přeprogramovávají jakýsi digitální přístroj. Dvě z dívek o sebe při manipulaci s uzávěrem zavadí. Rána, něco spadne na jeviště (něco, co viselo ve vzduchu), dívka pustí uzávěr a přitiskne se k dívce, která o ni zavadila. Všechny tři dívky se naráz vyloupnou z jednodílných plavek (KTERÉ MUSÍ AŽ DO OPONY ZŮSTAT PŘESNĚ TAM, KDE SE Z NICH DÍVKY VYLOUPLY) a skočí do bazénu. V bazénu piští, neúnavně se potápějí a vynořují, obeplouvají bazén jako delfíni. OBEPLOUVÁNÍ BAZÉNU MUSÍ TRVAT ALESPOŇ DESET MINUT, ČÍM DÉLE, TÍM LÉPE. Po deseti nebo více minutách obeplouvání bazénu jedna z dívek vyleze z vody a postaví se na zámkové dlažbě na hlavu.

</section>

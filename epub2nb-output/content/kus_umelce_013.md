---
title: (Varšava)
contentType: prose
---

<section>

Zkoušeli jsme _Poslední dny_. Až do určité chvíle šlo všechno dobře.

V druhém dějství v sobě měla Edita (hrála ji Grajewská) začít pěstovat onen nedostatečný cit k psovi, onu klamnou víru v psa, ale neposlechla nás.[4](./resources/undefined)

</section>

<section>

Druhý den jsem nevěděl o nic víc. Těsně před odchodem do divadla jsem se rozhodl zavolat Marcinovi. Je v jednom kole. Finišuje s výstavou v MNK, musí řešit věci, které by nejradši neřešil. Plakáty. Mají viset po celém Krakově. Řekl jsem mu, ať mi pošle náhledy. Na e-mail jsem se dostal až v divadle, v poledne, po první zkoušce.[5](./resources/undefined) V příloze náhled plakátu. Mému asistentovi se to docela líbilo. Chtěl jsem zavřít přílohu. Když mi pípla SMS: _Poslal jsem ti ještě jeden_. _Tok se na to když tak podívej_. Večer jsem Marcinovi zavolal. Mému asistentovi se to docela líbilo, řekl jsem mu, i já na to hleděl pozorně, na ten nápis MARCIN MACIEJOWSKI, _TAK JEST_, a na ten obrázek, ale ani se mi nechtělo věřit, žes to maloval ty, Marcine, jako kdyby to malovalo nějaké dítě! Na plakát se to nehodí, v určitém kontextu to jistě je dobrý obraz, na katalog ho dát, proč ne, když už jsou lidé v budově MNK, tak takový obraz chtějí vidět, ale pověsit ho do ulic, to mi přišlo výstřední. Dali ti danajský dar, Marcine! Než ti dát takový plakát, to radši měli ušetřit. Rád bych řekl, znáš to, co člověk, to názor, ale nic takového říct nemůžu, tolik názorů jsme neposbírali, až tak moc nás ten plakát nezajímal, Marcine, my děláme divadlo. Co člověk, to názor, to platí u té naší inscenace, u té to platí stoprocentně. Dnes odpoledne jsem jim řekl, objevte divadlo! Řekl jsem jim, zapomeňte na všechny inscenace. Házejte nápady! Jak by to udělala Adriana Filas? Jak by to udělala Anna Grajewská? Čas utíkal. Po dlouhé době jsem znovu zažíval to, co jsem si dobře pamatoval ze studentských let, ten _drive_. Jsme dobrá parta, už jsem o tom nepochyboval. Bylo snad sedm hodin večer, a my ještě pořád seděli v divadle. Nakonec jsme se dohodli, že odjedeme z Varšavy, někam, kde je klid. Řeknu Maciejowskému, řekl jsem jim, ale nepočítejme s ním, finišuje s výstavou v MNK a má plné ruce práce (má plné ruce těch plakátů, však víte, řekl jsem jim, má jich plné zuby, od toho MNK to byl danajský dar), netroufne si ztratit kontrolu nad svojí přelomovou výstavou. Kdo jede? zeptal se Marcin. Grajewská? Grajewská jede?

</section>

<section>

Po brainstormingu v divadle a po rozhovoru s Maciejowským jsem na internetu hledal statky na Strakonicku.

</section>

<section>

S inscenováním odjezdu vlaku jsme měli starosti. Snažili jsme se, aby bylo zřejmé, že vlak odjíždí po kaši, ale model vlaku, který jsme měli k dispozici, se pro to nehodil. Použili jsme ho z jiné inscenace, ale už při druhé nebo třetí zkoušce odjezdu vlaku z restaurace jsme litovali, že jsme nenechali vyrobit model speciálně pro _Poslední dny_. Model, který jsme měli k dispozici, byl příliš těžký. Navíc… Kdo mohl říct, že zrovna takhle bude vypadat konec prvního dějství? Sám jsem tomu nevěřil. Pracoval jsem na scéně odjezdu vlaku z restaurace, ale v myšlenkách už jsem byl na Strakonicku. Byl jsem si jistý, že definitivní konec prvního dějství vymyslíme až tam. Navíc… V těch dnech jsem měl ještě jinou starost. Potřeboval jsem něco zařídit ve Wroclawi, ale nespěchalo to. Možná bych ani do Wroclawi nemusel, možná bych záležitost vyřídil z Varšavy, možná stačilo zvednout telefon. Když mi napsal Tomasz Hampel: _Dostaneš se někdy brzy do Wroclawi? Rád bych tě viděl!_ Odepsal jsem mu, že se chystám do Čech, mám sice ve Wroclavi nějaké pochůzky, ale kvůli té cestě do Čech se do Wroclawi v dohledné době asi nedostanu. Tak jsem to napsal Tomaszovi, ale v duchu jsem se znovu ptal, _dostanu se někdy brzy do Wroclawi? Kdy se zase dostanu do Wroclawi?_ Musel jsem zavolat Maciejowskému. Jak mám tu otázku dostat z hlavy? Už to není jenom jedna otázka, Marcine, už jsou to dvě otázky a jedno tvrzení, pokládám to jedno po druhém, vždy ve stejném pořadí, zaprvé, dostanu se někdy brzy do Wroclawi, zadruhé, do Wroclawi se hned tak nedostanu, zatřetí, dostanu se vůbec někdy do Wroclawi, nebo to mám radši rovnou vyřídit po telefonu a napsat Hampelovi, že se do Wroclawi už asi nikdy nedostanu, rozhodně ne brzy? Marcinovi se ten povyk kolem jedné hloupé otázky líbil, potvrdil mi, že by tak rád pojmenoval jeden svůj obraz (_Kdy se zase dostanu do Wroclawi?_), pak se zeptal, jestli jede Grajewská. No díky bohu, zareagoval slyšitelně a ještě něco zašeptal.

</section>

<section>

Blížil se odjezd na Strakonicko a já se musel rozhodnout. Brát s sebou psa? Nebo ho nechat u příbuzných Grajewské? Prý by to nebyl problém, postarají se o něj, ale počasí bylo deštivé. Naše nervy byly plné. Tlačilo se to na nich, varšavské jednotlivosti a Varšavané, na těch napnutých lanech. Příbuzní Grajewské si i beze mě se svými starostmi připadali jako na náměstí Svatého Marka a já na ně se svým psem nechtěl usednout jako další holub v řadě. Jede s námi, rozhodl jsem se.

</section>

<section>

Marcin přisedl v Katowicích. Čekal jsem, že s sebou potáhne hromadu věcí, ale všechno, co potřeboval, měl v kalhotách. Konečně mě zajímají prsa, řekl mi den před odjezdem do telefonu. Teprve v pětatřiceti se po nich svobodně rozhlíží, teprve teď je úplně vnímá. Proto taky teď chci držet větší, řekl mi, jako má Grajewská. Seděl v kupé naproti Grajewské a stáčel řeč k sexualitě.

* * *

_[4](./resources/undefined) Sebrala se a letěla na konferenci do Durbanu. Na poslední chvíli jsme jí vyměnili peníze, málem jsme to nestihli, málem odletěla bez peněz. V letadle byla pod zámkem, ale na něčem se tam domlouvala, nebyli jsme na to připraveni, dlouho jsme zkoušeli dějství, v němž byla obdobou psa. Ale Edita konspirovala. Stála v uličce, opírala se loktem o sedadlo a mluvila někomu do ucha. Využívala ve svůj prospěch hluk motorů. Motory její slova rozemílaly v prach. Nesla se k nám fašírka. Edita se akreditovala. Jak? Neměli jsme tušení. Byli jsme pozadu. Seděli jsme v Durbanu na hotelu a teprve jsme skládali Editina slova z letadla. Asistent mi něco podával, když jsme se z rozhlasu dověděli, že Edita se akreditovala. Ve spěchu jsme se hrnuli z hotelu, asistent se na poslední chvíli vrátil do pokoje pro dosier s podklady._

_[5](./resources/undefined) Zkusili jsme znovu zaletět pro Editu do Durbanu, ale zase něco nevyšlo, asistentovi do toho na poslední chvíli něco vlezlo, vlezl ti snad leguán před auto, když jsi jel na letiště, říkali jsme, ale do smíchu nám nebylo._

</section>
